LA DONNA che salvò cento cani prega. Le pompe dell'acqua del suo appartamento non funzionano più, i motori elettrici sono bruciati, l'elettricità è ko, i cartoni galleggiano nel suo appartamento mentre lei e il fratello cercano di aiutare gli animali malati: l'uragano Dorian, che ha colpito duramente le Bahamas facendo almeno cinque vittime e costringendo alla fuga milioni di persone, finalmente si sta pian piano spostando ma ha lasciato per strada una scia di devastazioni. "Io prego per le altre isole che hanno danni inimmaginabili. Non vedo come nessun cane o essere vivente possa sopravvivere lì fuori. Ho il cuore spezzato". A parlare è Chella Phillips, ambientalista e amante degli animali che ha deciso di mettere a disposizione il suo appartamento a Nassau, Bahamas,  per ospitare quasi 100 cani randagi (novantasette in tutto) nel suo appartamento in modo da proteggerli dalla furia devastante di Dorian. Molti di loro sono malati e spaventati dalle intemperie.
Scrive su Facebook: "97 cani sono dentro casa mia e 79 di loro sono nella mia camera da letto principale. È stato terribile quello che ho dovuto fare la scorsa notte, ho pulito escrementi senza sosta ma almeno rispettano il mio letto e nessuno ha osato saltarci sopra. Abbiamo barricato il rifugio e nessuno è fuori nella tempesta, la musica sta suonando in tutte le direzioni della casa e l’aria condizionata sta rinfrescando tutti. Sono riuscita a salvare i meno fortunati ed apprezzo che alcuni di voi ci stiano donando qualcosa. Ne avevo davvero bisogno, soprattutto per quei cani spaventati che hanno bisogno di cure, quindi grazie".